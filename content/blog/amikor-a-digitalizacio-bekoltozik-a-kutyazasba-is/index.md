---
title: Amikor a digitalizáció beköltözik a kutyázásba is
date: "2021-07-02T10:32:02.034Z"
description: "Az internet és a technológia számos módon jelen van a kutyás hétköznapokban is. Emellett fellelhető néha abban is, amit az ebnek, az ebről mondunk – persze azért nem túl komolyan. Íme a saját gyűjtésem!"
featuredImage: ./01.jpeg
---

Az internet és a technológia számos módon jelen van a kutyás hétköznapokban is. Emellett fellelhető néha abban is, amit az ebnek, az ebről mondunk – persze azért nem túl komolyan. Íme a saját gyűjtésem!

A digitális világ vívmányai szép számban megtalálhatóak a kutyázásban is: megosztjuk az ebről készült fotókat a barátainkkal, alap a tréning videók elemzése, megrendelünk ezt-azt netről, és GPS nyomkövetőt tehetünk a nyakörvre.

Emellett megfigyeltem, hogy a juhászokhoz kapcsolódó szófordulatainkba is beépült a digitalizáció – inkább kevésbé, mint többé komolyan. Íme néhány példa:

**1. Nem like-ol a járdán!** A belvárosban ki kell olvasni – meg kell szaglászni – a sarkokat, oszlopokat és tűzcsapokat. Ez rendben is lenne, azt viszont kifejezetten nem támogatom, amikor a hölgyek megpróbálnak beszállni az üzengetésbe. Ezt a korábbi kutyáim még úgy hallották, hogy “nem jelöl”, ami mára azt a formát öltötte, hogy “nem like-ol”.

![Laying dog](./01b.jpeg)

**2. Úgy tűnik, korlátlan tarifára váltottak…** Amikor jól hallhatóan a környékbeli kutyák ugatására válaszolnak a juhászok, régóta azt mondjuk, hogy telefonálnak. Amikor hosszúnak találtatik az egybefüggő vau, korábban azt vetettük fel, hogy le fog merülni a telefonkártyájuk. Az új szolgáltatások hatására most már a korlátlan tarifát emlegetjük.

**3. Food influencer vagy!** Akinél kaja van, az fontos ember  vagyis “nagy ázsiója van a kutyák szemében”. Amikor ma ebéd környékén szorosan követtek juhászok, megszületett az új kategória: “food – kajás – influencer vagy!” Mondtam, hogy bizony, és kifejezetten rosszul érint, ha nem működik a varázsom, vagyis esetleg – alkalmi – süket fülekre találok.

Nálatok milyen lenyomatot hagyott a digitális világ?